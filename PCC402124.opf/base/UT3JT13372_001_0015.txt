VENERABLE THRANGU RINPOCHE

སྔོན་བརྗོད། ༄༅། །སྲིད་པའི་འཇིགས་པ་ལས་སྐྱོབས་ཤིང༌།། རྣམ་གྲོལ་བགྲོད་པའི་ལམ་གཅིག་པུ།། ལུང་རྟོགས་གཉིས་བསྡུས་ཞི་བསིལ་ཆོས།། གུས་པའི་ཕྱག་གི་ཡུལ་དུ་བསྟེན།། དེ་ཡང་གངས་ཅན་བོད་ཀྱི་ལྗོངས་སུ་སངས་རྒྱས་ཀྱི་བསྟན་པ་དར་བ་ནས་བརྩམས་ད་ལྟའི་བར་དུ། མཁས་བཙུན་བཟང་གྲུབ་ཀྱི་སྐྱེས་བུ་ཁྱད་པར་ཅན་བསམ་གྱིས་མི་ཁྱབ་པ་ཞིག་བྱོན་པ་རྣམས་ཀྱིས་རང་རང་གི་ཉམས་མྱོང་གི་སྟེང་ནས་བྱུང་བའི་མན་ངག་སྣ་ཚོགས་པ་ཞིག་མ་འོངས་པའི་མི་རབས་རིམ་བྱུང་རྣམས་ལ་ཐུགས་བརྩེ་བ་ཆེན་པོས་ཉེ་བར་དགོངས་ཏེ་བསྟན་བཅོས་དང་ཞལ་གདམས། ཟིན་བྲིས་དང་ཆོ་ག ལོ་རྒྱུས་དང་རྣམ་ཐར་སོགས་བསམ་གྱིས་མི་ཁྱབ་པ་ཞིག་རྩོམ་འབྲི་གནང་སྟེ་བཞུགས་པ་དེ་དག བར་ལམ་དུས་ཀྱི་འགྱུར་བ་ལ་བརྟེན་ནས་མང་པོ་ཞིག་ཆུད་ཟོས་སུ་ཕྱིན་པ་ནི་བོད་ཕྱི་ནང་ཙམ་མ་ཡིན་པར་འཛམ་གླིང་གི་སྐྱེ་འགྲོ་ཡོངས་ལ་གྱོང་གུན་ཆེན་པོ་ཞིག་བྱུང་སྟེ། ཤིན་ཏུ་ཕངས་པའི་གནས་སུ་གྱུར་པར་མ་ཟད། ད་ལྟ་འགྲོ་བའི་བསོད་ནམས་ཀྱི་སྐལ་པར་བཞུགས་པ་དག་ལས་ཀྱང༌། ཁ་ཤས་དཔེ་རྒྱུན་དཀོན་པས་མི་མངོན་པའི་དབྱིངས་སུ་ཕེབས་ལ་ཉེ་བ་རྣམས་མི་ཉམས་པར་དཔེ་རྒྱུན་སྤེལ་བའི་ཆེད་དང༌། ཡང་ཕྱག་དཔེ་ཤིན་ཏུ་མཁོ་གལ་ཆེ་བ་ཁག ཐོས་བསམ་དང་ཉམས་ལེན་གནང་མཁན། དཔལ་འབྱོར་གྱི་རྒྱབ་རྟེན་དེ་ཙམ་མེད་པར་སྤྲཽས་མེད་དུ་བཞུགས་རྒྱུར་ཐུགས་མཉེས་པ་རྣམས་ཀྱིས་སྟབས་བདེའི་ཐོག་ནས་ཕྱག་དཔེ་ཁག་ཐོབ་པའི་ཆེད། ཝ་ཎཱ་བཛྲ་བིདྱཱ་དཔེ་མཛོད་ཁང་གིས་སྤར་བསྐྲུན་ཞུས་དང་ཞུ་འཆར་བཞིན། ད་ལམ་སློབ་དཔོན་ཟླ་བ་གྲགས་པས་མཛད་པའི་དབུ་མ་ལ་འཇུག་པའི་རང་འགྲེལ་འདི་ཉིད། རང་དགོན་གྱི་སྤྲུལ་སྐུ་དམ་ཆོས་ནས་པར་བསྐྲུན་གྱི་སྦྱིན་བདག་གནང་བ་ལ་ཐུགས་རྗེ་ཆེ་ཞུ་རྒྱུ་དང༌། གཞན་ཡང་དེབ་འདིའི་ཞུ་སྒྲིག་འགན་འཁུར་བ་དགེ་སློང་ཚེ་རིང་ཤར་པ། མདུན་ཤོག་མཛེས་རིས་པ་བློ་གྲོས་རབ་རྒྱས། ཐོན་གསར་རིག་མཛོད་དུ་བཅུག་མཁན་བློ་བཟང་རྡོ་རྗེ་རབ་གླིང༌།

ཞུ་དག་གནང་མཁན་བསྟན་འཛིན་ཤེས་རབ་བཅས་ཕྱ་ར་གྲུ་འདེགས་གནང་མཁན་ཐམས་ཅད་ལ་ཐུགས་རྗེ་ཆེ་ཞེས་ཞུ་བ་མ་ཟད། མ་འོངས་པར་ཕྱག་དཔེ་གཟིགས་མཁན་རྣམས་ཀྱིས་དཔེ་ཆ་འདིའི་སྟེང་ནས་བསླབ་སྦྱང༌། ཞིབ་འཇུག ཉམས་ལེན་གང་གཟབ་ཀྱིས་རང་དོན་དུ་ཐོས་བསམ་སྒོམ་གསུམ། གཞན་དོན་དུ་འཆད་རྩོད་རྩོམ་གསུམ། གཉིས་དོན་དུ་མཁས་བཙུན་བཟང་གསུམ་སྟེ། དམ་པའི་ངང་ཚུལ་དགུ་ཡིས་དོན་གཉིས་ལྷུན་གྱིས་གྲུབ་པ་ཞིག་ཡོང་བའི་སྨོན་འདུན་དང༌། དེ་ལྟ་བུ་གནང་རོགས་ཞེས་ཀྱང་ཞུ་བ་ལགས། དེ་བཞིན་མ་ཕྱི་གསལ་པོ་མ་ཐོབ་པ་དང༌། ཞུ་དག་གནད་སྨིན་མ་སོང་བ་སོགས་ཀྱིས་ལྷག་ཆད་དང༌། ནོར་འཁྲུལ་བྱུང་བ་ཐམས་ཅད་མཁས་པའི་དབང་པོ་རྣམས་ཀྱི་དྲུང་དུ་བཤགས་ཤིང༌། ནོར་བཅོས་བཀའ་བསླབ་ཀྱང་ལྷུག་པོར་སྩོལ་གནང་བཀའ་དྲིན་ཞུ། ཁྲ་འགུ་སྤྲུལ་མིང་པས།