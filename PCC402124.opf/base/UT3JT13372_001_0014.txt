པར་བསྐྲུན་གསལ་བཤད།

༄༅། །སྟོན་པ་བདེ་བར་གཤེགས་པས་མདོ་སྡེ་དུ་མ་ནས་ལུང་གིས་བསྔགས་པའི་སངས་རྒྱས་གཉིས་པ་དཔལ་མགོན་འཕགས་པ་ཀླུ་སྒྲུབ་ཀྱིས་མཛད་པའི་བཀའ་འཁོར་ལོ་བར་པའི་དགོངས་འགྲེལ་རིགས་ཚོགས་ཀྱི་བསྟན་བཅོས་ཀུན་གྱི་རྩ་བར་གྱུར་པ་དབུ་མ་རྩ་བ་ཤེས་རབ་འདི་ཉིད་ཀྱི་དགོངས་འགྲེལ་ཐལ་རང་གི་གཞུང་སོ་སོར་བཞུགས་ཡོད་པ་ལས། ཆེས་ཁྱད་པར་དུ་འཕགས་པ་ནི། དཔལ་ལྡན་ཟླ་བ་གྲགས་པས་མཛད་པའི་དབུ་མ་རྩ་ཤེས་ཀྱི་དགོངས་པ་རང་རྐང་དུ་འགྲེལ་པ་དོན་འགྲེལ་དབུ་མ་འཇུག་པ་དང༌། གཞན་འགྲེལ་དུ་མཛད་པ་ཚིག་འགྲེལ་ཚིག་གསལ་རྣམས་ཡིན་ཏེ། དབུ་མ་དྭགས་བརྒྱུད་གྲུབ་པའི་ཤིང་རྟ་ལས། འོ་ན་སློབ་དཔོན་ཆེན་པོ་དེ་དག་གིས་དབུ་མའི་དགོངས་པ་འགྲེལ་བ་ན། ཕྱི་ནང་གི་མུ་སྟེགས་བྱེད་ཀྱི་བློའི་སྤོབས་པ་མྱུར་བ་མྱུར་བར་བཅོམ་པ་ལ་བློའི་ནུས་པ་སུ་ཆེ་ཞེ་ན། དཔལ་མར་མེ་མཛད་ཀྱི་ཞལ་སྔ་ནས། སློབ་དཔོན་ཆེན་པོ་ཟླ་བ་གྲགས་པའི་ཞབས་ཉིད་འགྲན་ཟླ་དང་བྲལ་ལོ། །ཞེས་གསུངས་ལ། དེ་ལྟར་དོན་དུའང་གནས་པས་ཞེས་གསུངས་པའི་ཕྱིར། དེ་གཉིས་ལས་སྐབས་སུ་བབ་པ་དབུ་མ་ལ་འཇུག་པའི་གཞུང་འདི་ནི། རྒྱ་ཆེ་བ་སྙིང་རྗེ་ལ་སོགས་པའི་ཆོས་གསུམ། རྒྱུ་བྱང་ཆུབ་སེམས་དཔའི་ས་བཅུ། ས་བཅུ་པོ་དེ་དག་གི་ཡོན་ཏན། འབྲས་བུ་སངས་རྒྱས་ཀྱི་སའི་ཡོན་ཏན་རྣམས་རྒྱས་པར་བཤད་པ་དང༌། ཟབ་པ་སྟོང་པ་ཉིད་བདག་མེད་པའི་དོན། གཙོ་བོ་རྒྱུ་ལ་དཔྱོད་པ་རྡོ་རྗེ་གཟེགས་མའི་གཏན་ཚིགས་ཀྱི་སྒོ་ནས་མཐའ་བཞི་ཡི་སྐྱེ་བ་བཀག་ནས་ཆོས་ཀྱི་བདག་མེད་པའི་གནས་ལུགས་གསལ་བར་བསྟན་པ་དང༌། ཤིང་རྟ་རྣམ་བདུན་གྱི་རིགས་པས་གང་ཟག་གི་བདག་མེད་པའི་གནས་ལུགས་ཤིན་ཏུ་གསལ་བར་བསྟན་པ་སྟེ། ཟབ་པ་དང་རྒྱ་ཆེ་བ་གཉིས་ཀྱི་སྒོ་ནས་དབུ་མ་རྩ་བའི་དགོངས་དོན་དྲི་མ་མེད་པ་གསལ་བར་གཏན་ལ་ཕབ་པའི་གཞུང་ཁྱད་པར་དུ་འཕགས་པ་ཞིག་ཡིན། གཞུང་འདི་ཉིད་ཀྱི་དགོངས་འགྲེལ་འཕགས་བོད་གཉིས་སུ་ནམ་མཁའི་སྐར་ཚོགས་ལྟར་གྲངས་སུ་མ་མཆིས་པར་བཞུགས་ཡོད་པ་ལས་ཀུན་མཁྱེན་མི་བསྐྱོད་རྡོ་རྗེས་མཛད་པའི་དབུ་མ་དྭགས་བརྒྱུད་གྲུབ་པའི་ཤིང་རྟ་འདི་ནི་སྒྲུབ་བརྒྱུད་གོང་མ་རྣམས་ཀྱི་རྡོ་རྗེའི་གསུང་དང་སྦྱར་ནས་རང་ལུགས་ཐུན་མོང་མིན་པའི་ཁྱད་ཆོས་དུ་མ་བརྩལ་དུ་བཏོན་པའི་དགོངས་འགྲེལ་ཁྱད་པར་དུ་འཕགས་པ་ཡིན་པར་བརྟེན།

བཀའ་དྲིན་བླ་ན་མ་མཆིས་པ་དཔལ་ལྡན་བླ་མ་དམ་པ་༧སྐྱབས་རྗེ་རྡོ་རྗེ་འཆང་མཁན་ཆེན་ཁྲ་འགུ་རིན་པོ་ཆེ་མཆོག་ནས། དབུ་མ་ལ་འཇུག་པའི་རང་འགྲེལ་འདི་ལ་དབུ་མ་དྭགས་བརྒྱུད་གྲུབ་ཤིང་གི་ས་བཅད་སྦྱར་ཏེ་པར་དུ་བསྐྲུན་ན། དབུ་མ་འཇུག་པའི་རང་འགྲེལ་འདི་ཉིད་ལ་ཐོས་བསམ་གནང་བའི་ཚེ་འཆད་ཉན་གྱི་འཇུག་པ་བདེ་བ་སོགས་ཕན་བརླབས་ཆེ་བ་ཡོད་ཅེས་བཀའ་བསྩལ་དོན་ལྟར། བཛྲ་བིདྱཱའི་གཙུག་ལག་སློབ་གཉེར་ཁང་གི་དགེ་སློང་ཚེ་རིང་མཆོག་ནས། དབུ་མ་ལ་འཇུག་པའི་རང་འགྲེལ་འདི་ཉིད་ལ་སྡེ་དགེ་པར་མ་གཞིར་བཟུང་ཞུས་དག་གང་མང་དང༌། ཀར་ཊཱིཀ་གི་ས་བཅད་རྣམས་སྦྱར་ཏེ་གོ་སྒྲིག་གནང་བ་དང༌། རང་དགོན་གྱི་སྤྲུལ་སྐུ་དམ་ཆོས་མཆོག་ནས་དེབ་འདིའི་འགྲོ་གྲོན་ཡོངས་རྫོགས་ཀྱི་མཐུན་རྐྱེན་སྦྱིན་བདག་གནང་བ་དང༌། བཛྲ་བིདྱཱའི་གཙུག་ལག་་སློབ་གཉེར་ཁང་གི་སློབ་གཉེར་བ་བློ་གྲོས་རབ་རྒྱས་ནས་དེབ་གཟུགས་དང་རྒྱབ་ཤོག་བཀོད་བསྒྲིགས་གནང་བ་བཅས་ལ་རྗེས་སུ་ཡི་རངས་དང་བཀྲིན་ཤིན་ཏུ་ཆེ། གཞན་ཡང་ཡི་གེ་ལྷག་ཆད་དང་ནོར་བ་གོ་རིམ་འཁྲུགས་པ་སོགས་མཁྱེན་ལྡན་ཡངས་པའི་སྤྱན་སྔར་བཤགས་ཤིང་བཀའ་སློབ་ལྷུག་བསྩོལ་ཡོད་པར་མཁྱེན། བཛྲ་བིདྱཱའི་གཙུག་ལག་་སློབ་གཉེར་ཁང་གི་སློབ་དགེ་བ་ཤེས་རབ་ཕུན་ཚོགས་ནས། ཕྱི་ལོ་ ༢༠༠༥ ཟླ་བ་ ༡༠ ཚེས་ ༢༢ ལ། 